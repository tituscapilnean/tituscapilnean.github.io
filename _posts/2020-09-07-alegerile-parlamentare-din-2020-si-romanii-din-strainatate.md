---
title: Alegerile parlamentare din 2020 și românii din străinătate
date: 2020-09-07 09:00:00 +0300
categories: [Romanian, Politica]
tags: [alegeri, diaspora, vot]     
author: titus   
---

A venit iar sezonul de alegeri, și, ca de obicei, politicienii s-au hotărât să mai pună niște bețe în roate celor +4M de români care locuiesc prin toate colțurile lumii.

Mai sunt cam două săptămâni până când trebuie să facem niște pași obligatorii ca să ne asigurăm că putem vota la timp în decembrie. Dacă ești român în diaspora și vrei să votezi pe 6 decembrie, trebuie să faci următoarele lucruri până pe 21 septembrie (via votdiaspora.ro):

## Votez la secție

Pentru a putea vota la secție pe liste permanente trebuie să parcurgi următorii pași până la data de 21 septembrie 2020:

1. Intri pe pagina pusă la dispoziție de Autoritatea Electorală Permanentă, [votstrainatate.ro](https://www.votstrainatate.ro)
2. Alegi opțiunea **Vreau să votez în secția de votare**
3. Completezi câmpurile solicitate în formular și apeși **Trimite**

Dacă te înscrii ca alegător în străinătate, cererea ta de înregistrare în acest registru electoral are și valoare de cerere de înființare de secție de votare în localitatea și statul unde vrei să votezi. 

Autoritatea Electorală Permanentă poate cere Ministerului Afacerilor Externe înființarea de secții de votare suplimentare pe lângă cele constituite, de regulă, în sediile misiunilor diplomatice și ale oficiilor consulare ale României din diaspora. Cu acordul autorităților din țara respectivă, AEP poate cere acest lucru pentru localitățile sau grupurile de localități unde au înregistrat cel puțin 100 de alegători.

### Atenție:

- Chiar dacă te-ai înscris la runda anterioară de alegeri în registrul electoral, dacă vrei să votezi pe listă permanentă în străinătate va trebui să repeți procesul.
- Dacă te înscrii pentru votul prin corespondență vei fi radiat de pe listele permanente din țară.
- Dacă nu te înscrii în registrul electoral, vei putea vota pe listă suplimentară, dar va trebui să faci în secție dovada reședinței sau domiciliului în străinătate. Vom actualiza lista acestor documente aici, imediat ce va fi făcută publică de către autorități.

## Votez prin corespondență

Dacă locuiești în diaspora și vrei să votezi prin corespondență, trebuie să îndeplinești două condiții:

1. Să deții documente valabile de ședere din partea statului în care te afli
2. Să te înregistrezi în registrul electoral și să soliciți să votezi prin corespondență până la data de 21 septembrie 2020

Pentru a te înregistra, trebuie să parcurgi pașii următori:

1. Intri pe pagina pusă la dispoziție de Autoritatea Electorală Permanentă, [votstrainatate.ro](https://www.votstrainatate.ro)
2. Alegi opțiunea **Vreau să votez prin corespondență**
3. Completezi câmpurile solicitate în formular și apeși **Trimite**

Este foarte important să reții că nu se pot înregistra prin corespondență mai multe persoane cu aceeași adresă de e-mail. Așadar, dacă toți membrii familiei tale sunt cetățeni români cu drept de vot, cu domiciliul în străinătate, fiecare dintre ei va trebui să se înregistreze cu adresa individuală de e-mail pentru a primi plicul cu buletinele de vot.

După înregistrarea cu succes pe site:

- Verifică adresa de mail cât de repede poți (inclusiv în folderul Spam) pentru a vedea dacă ai primit un e-mail cu un link de confirmare
- Trebuie să dai click pe linkul de confirmare în cel mult 24 de ore de la primirea lui
- Autoritatea Electorală Permanentă înregistrează confirmarea ta și îți trimite un e-mail cu un număr de înregistrare
- În termen de 5 zile îți va trimite pe aceeași adresă un mail de finalizare a cererii de înscriere pentru votul prin corespondență

Plicurile cu buletinele de vot trebuie să fie trimise către tine până cel târziu pe data de **11 noiembrie 2020**.

**Ne vedem la vot.**

L.E.: Partea cea mai amuzantă e că încă nu știm câți parlamentari va avea diaspora. Stay tuned!
