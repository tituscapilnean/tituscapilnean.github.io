---
title: Socoteala din online nu se potrivește cu cea din secția de votare
date: 2016-06-06 09:00:00 +0300
categories: [Romanian, Politica]
tags: [alegeri locale, lectii, politica, vot]
author: titus
---

**Socoteala din online nu se potrivește cu cea din secția de votare**

A mai trecut un ciclu electoral și 2016 a prins România tot în plin val de simpatie pentru PSD, pentru primarii corupți, pentru pușcăriași votabili și mai știu eu ce alte minuni și mașinații. Alegerile locale de anul acesta sunt primele pe care le urmăresc exclusiv online și de departe, așa că n-am avut altceva de făcut decât să comentez.

Mulți s-au declarat nemulțumiți și dezamăgiți de votul tineretului (sau absența lui), de faptul că bătrânii au ieșit la vot și au decis încă o dată pentru restul. Așa e în tenis și democrație: cei disciplinați și motivați — pozitiv, negativ, politic sau economic — decid pentru cei pasivi. Internetul din România și, în special, zona de oameni de comunicare, marketing, business și antreprenoriat e o mare **bulă** care nu se intersectează aproape deloc cu marele bloc votant și bătrân și mai deloc cu marele bloc nevotant și tânăr.

Sunt două acțiuni concrete pe care le recomand celor din țară pentru alegerile generale din toamna lui 2016:

1. **Blocul votant în vârstă**  
   Vorbiți cu rudele, angajații și prietenii voștri mai în vârstă și care încă văd în PSD un ocrotitor și un benefactor. Aveți câteva luni să le demonstrați cum li se fură căciula în fiecare zi și că au alte șanse, că merită să încerce, că nu se mai poate, că plecați și voi din țară dacă nu își schimbă votul.

2. **Blocul nevotant tânăr**  
   E un grup mai *challenging*: grătaragii, spărgătorii de sămânță, mestecătorii de șaorma, maneliștii, plictisiții, hipsterii nihiliști, salvatorii de canapea. E foarte divers. Totuși, toți au aceeași caracteristică — **nu le bate nimeni obrazul**.  

   Dacă în toamnă ai merge duminică, după biserică, după trezire, în toate locurile în care se adună tineretul (pe bancă în parc, la birt, pe terasă, la păcănele, la restaurant, la șaorma) și i-ai chema la vot? Dacă le-ai zice că merită să încerce să schimbe ceva? Că tu ai fost, că merg și prietenii lor, că nu se poate ca alții să îi conducă. Chiar dacă râd de tine, e suficient să sădești neîncrederea în unul dintre ei, să îi erodeze pe restul, să se întrebe dacă nu cumva fac o prostie că stau. **Și poate nu o să stea de data asta.**

Să vedem. **Bula ta e mai mare decât bula lor?**

> p.s. Pentru pasionații de istorie, știți ce a pățit URSS când Elțîn l-a lucrat din interior și a preluat puterea? Observați tiparele?
