---
title: PR 3.0 – Lucrarea mea de licență din 2012
date: 2020-06-07 10:00:00 +0300
categories: [Romanian, PR]
tags: [pr, comunicare, digital, romania, internet, licenta]
author: titus
---

# Construcția unei prezențe online 3.0 puternice și eficiente

**Școala Națională de Studii Politice și Administrative – Facultatea de Comunicare și Relații Publice**  
**LUCRARE DE ABSOLVIRE 2012**  
**Conducător științific: Lect. Univ. Dr. Ing. Andrei Găitănaru**

## Introducere

Primele mele contacte cu Internetul au avut loc în 1998, când în România rar găseai conexiuni în case (majoritatea prin modem-uri DialUp), iar Internet Cafe-urile erau singurele locuri unde puteam avea acces la programe de chat, Yahoo! și jocuri.

Începând cu 2007, am avut ocazia să lucrez atât în domeniul dezvoltării de website-uri, cât și, mai apoi, la construcția de strategii de comunicare folosind Internetul. Între 2007 și 2009, am coordonat comunicarea online a celei mai mari organizații de studenți din lume – AIESEC – filiala București, iar din 2009 până în 2012 am participat la planificarea, execuția sau raportarea a peste 100 de campanii, în timpul activității în agenție, cât și a proiectelor personale (site-uri, blog-uri, campanii independente – Snow Explosion și primele două evenimente TEDxBucharest 2009 și 2010).

În 2012, când numărul de utilizatori de Internet din România a atins cifra de 9,1 milioane și gradul de acces la conexiuni de mare viteză, atât în case, cât și pe terminalele mobile a crescut, este cu atât mai important pentru fiecare companie să își construiască o prezență coerentă, consistentă și constantă prin această colecție de canale media.

Cu ajutorul Internetului este mai ușor ca oricând pentru specialiștii în relații publice să ia legătura și să stabilească relații de lungă durată cu liderii de opinie din mediul digital, reprezentați, așa cum aflăm de la Dennis Wilcox, de editori și redactori, bloggeri influenți, persoane ce au construit comunități puternice în jurul lor.

Cu toate acestea, din cele peste 500.000 de întreprinderi mici și mijlocii (atunci, conform Small Business Act) din România, foarte puține ajung să apeleze în cunoștință de cauză la serviciile specialiștilor de relații publice. Acest lucru se datorează unei slabe înțelegeri a acestui nou canal mass-media și a unei percepții deformate față de eforturile, investițiile și beneficiile ce le poate aduce, ca urmare a efectuării unei activități de relații publice structurate, bazată pe obiective și planuri bine-stabilite.

Principalele probleme legate de activitatea de relații publice online, identificate printr-o cercetare efectuată pe blogul meu în august 2011, au fost:

- reticența managerilor venită din lipsa de înțelegere a canalelor și beneficiilor;
- lipsa de deschidere pentru un dialog cu consumatorii;
- reticența de a investi sume relevante în această activitate.

Unii invocă lipsa unui om în interiorul organizației care să conducă funcțiunea de relații publice online.

Soluții există pentru fiecare din problemele identificate de cititorii blogului meu, dincolo de angajarea unui specialist în relații publice (ideal, dar și costisitor pentru unele organizații). Reticența și lipsa de deschidere pentru dialog pot fi rezolvate printr-o mai bună înțelegere a activităților și beneficiilor utilizării canalelor de comunicare online.

Această lucrare vine în întâmpinarea antreprenorilor și managerilor de întreprinderi mici și mijlocii care nu au început încă o activitate intensivă, planificată și relevantă de relații publice pe Internet, dar și celor care au început-o, însă doresc să afle mai multe tehnici și metode de structurare, respectiv implementare a campaniilor de comunicare online.

O cercetare din 2010 a relevat faptul că majoritatea întreprinderilor mici și mijlocii desfășoară activitățile promoționale prin forțe proprii, gradul de apelare la agenții specializate fiind redus. Astfel, sub 10% din întreprinderi au beneficiat de ajutor de specialitate, ceea ce face lucrarea de față cu atât mai justificată.

Un alt studiu, realizat de Rentrop & Straton în decembrie 2011 – ianuarie 2012, mai arată faptul că 34,4% din întreprinderile mici și mijlocii folosesc Internetul drept canal de comunicare, acesta fiind cel mai utilizat de către acest tip de companii. Scopul lor principal este creșterea vânzărilor, respectiv a notorietății mărcii.

Cu toate că peste 43% din managerii chestionați consideră că publicurile companiei nu se află pe Internet, peste 95% dintre ei doresc să efectueze activități de comunicare online în anul 2012, ceea ce indică și un grad scăzut de cunoaștere a tipurilor de utilizatori de Internet.

Ghidul prezentat în paginile ce urmează reprezintă o sumă a experiențelor proprii din ultimii 5 ani, completată cu referințe și idei din cele peste 100 de website-uri de comunicare online pe care le citesc, toate bazate pe un fundament teoretic sănătos, compus din:

- elemente de teorie a comunicării,
- roluri, definiții și clasificări ale activităților de relații publice,
- elemente teoretice aparținând construcțiilor de campanii de comunicare.

## Cuprins

### [CAPITOLUL 1: Relațiile publice – fundamente și teorii](/posts/relatii-publice-fundamente)

1.1. Rolul comunicării și al relațiilor publice  
1.2. Locul relațiilor publice în funcțiunile organizației  
1.3. Tipuri de organizare a activităților de relații publice

### [CAPITOLUL 2: Relațiile publice online ca instrument de influențare](/posts/relatiile-publice-online-ca-instrument-de-influentare)

2.1. Procesul de influențare în mediul online  
2.2. Media proprii, Media cumpărate și Media dobândite  
2.3. Canale de comunicare online în 2012 – România și context internațional

### [CAPITOLUL 3: Construcția prezenței online 3.0](/posts/constructia-prezentei-online-3.0)

3.1. Argument  
3.2. Obiectivele cercetării  
3.3. Strategie. Planificare. Obiective. Grupuri țintă. Atuuri  
3.4. Soluții de implementare. Execuție.  
3.5. Măsurare și Raportare

## [Cuvânt de final și Bibliografie](/posts/cuvant-de-final-si-bibliografie)
