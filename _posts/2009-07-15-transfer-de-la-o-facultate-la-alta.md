---
title: Transfer de la o facultate la alta
date: 2009-07-15 10:00:00 +0300
categories: [Romanian, Altele de online]
tags: [ase, birocratie, facultate, transfer]
author: titus
---

M-am lovit zilele astea de monstrul birocratic al Academiei de Studii Economice, în momentul în care am vrut să mă transfer de la Finanțe – Bănci, la Marketing. În primul rând, în ASE nu poți să te transferi de la o facultate la alta decât dacă ești integralist, altfel nici nu stă nimeni să discute cu tine. E foarte greu să obții orice informație de la cineva, pentru că ești plimbat de colo colo și trimis la regulament, în care e prevăzut vag sau nu e prevăzut deloc vreun indiciu.

De aceea am scris ghidul **Transferului de la o facultate la alta – pe modelul ASE – FABBV -> Univ. Româno-Americană – Marketing**.

## Cum se face?

### Pasul 1
Mergi la facultatea la care ești înscris și ceri o situație școlară neoficială. Rogi secretara să ți-o printeze și o iei cu tine.

### Pasul 2
Cu situația școlară de la facultatea ta, mergi la secretariatul facultății la care vrei să te transferi. Aici trebuie să vorbești cu secretara șefă să îți evalueze materiile care se pot echivala și să îți spună dacă transferul este posibil și care este numărul de diferențe ce trebuie date. Minimul de credite pentru un transfer în anul 2 este de 45 echivalate conform situației școlare.

**Decizie** – dacă te acceptă facultatea la care vrei să te transferi, mergi la Pasul 3. Dacă nu, reiei pasul 2 pentru o altă facultate de la aceeași universitate sau aceeași facultate de la altă universitate.

### Pasul 3
O dată ce ai acceptul facultății-țintă, mergi din nou la secretariatul facultății originare și depui o cerere în care specifici să ți se elibereze diploma de bacalaureat în original, situația școlară semnată de Decan, Secretara Șefă și Rector și programa analitică pe anii care se echivalează.

### Pasul 4
Mergi la direcția Diplome a universității, de unde iei formularul de lichidare, cu care te plimbi pe la toate bibliotecile, la serviciul social, cămine (dacă e cazul) și contabilitate, unde trebuie să primești o viză cu semnătură și dată, care atestă că nu ai datorii față de universitate. Sunt vreo 6-7 semnături de luat, de la caz la caz, dar durează.

### Pasul 5
După ce ai completat formularul de lichidare și l-ai depus la secretariat, mergi la casierie și plătești taxa de 20 lei pentru eliberarea situației școlare. Iei chitanța și apoi te întorci la secretariat și lași chitanța. Durează 2 zile să îți elibereze situația școlară și să ți-o semneze.

### Pasul 6
Iei situația școlară ștampilată și semnată de toată lumea din josul paginii și te duci cu ea la Arhivă, ca să ridici programa analitică pe baza căreia o să îți echivaleze studiile. La Arhivă au program doar de luni până joi. Acolo trebuie mai întâi să plătești 30 Ron la casierie și să mergi să îți calculeze numărul de pagini de care ai nevoie. Pentru fiecare pagină plătești câte 1 Ron la casierie, în funcție de cât ai luat.

### Pasul 7
Duci dosarul cu Diploma de Bac, Situația Școlară și Programa analitică. Aștepți începutul anului, dai diferențele și termini cu brio 🙂

---

**Durată totală** – o săptămână cu câte 2 h pe zi de umblat de colo colo.

**Nevoi speciale** – răbdare și baftă.

---

**Voi v-ați lovit de mecanismul birocratic al facultății unde sunteți sau ați fost?**
