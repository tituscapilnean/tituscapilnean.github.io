---
title: "12 trenduri digitale pentru 2014 și reconcilerea cu 2013"
date: 2014-01-08 09:00:00 +0200
categories: ["Romanian", "Altele de online", "Sondaje și Studii"]
tags: [campanii, digital, integrare, online, trenduri]
author: Titus
---

2013 n-a fost cel mai bun an din lume. A fost marcat de creștere destul de artificială în SUA, de erori politice mari în România și de o recunoaștere a înfrângerii metodei austerității din partea FMI. Nici pentru piața de digital nu a fost un an strălucit. Sper că în 2014 o să vedem mișcări mai mari decât în anul care a trecut.

## Reconcilierea cu 2013

Anul trecut spuneam că vom vedea mai des modelul de campanie cu componentă socială. Nu știu de vreun studiu în sensul ăsta, așa că nu-mi dau seama dacă trendul s-a îndeplinit ori ba. Poate știți voi.

Facebook a stagnat și și-a bătut cuie în sicriu cu faptul că paginile de brand nu se mai văd fără advertising. Nici blogurile n-au mai crescut. Totul a fost în ton cu trendul general de stagnare-scădere al pieței de la noi.

## Trenduri în online și comunicare integrată pentru 2014

Nu-i unul, îs mai multe și sunt adunate din toate părțile. Mai jos e o listă cu cele mai importante, din punctul meu de vedere, culese de aici, aici, aici, aici, aici, aici, aici, aici, aici, aici și aici.

- **Întoarcerea Emailului** – dată în mare parte de moartea engagement-ului pe Facebook. Tot mai mulți marketeri se vor reorienta din nou spre liste de email, spre newslettere și activări prin email.  
- **Video, video, video** – din ce în ce mai mult conținut video (scurt). Internetul, în loc să schimbe comportamentul utilizatorului, implicându-l, se adaptează și livrează conținut „rece” – video – similar cu cel primit prin TV. O altă utilizare pentru anul ăsta ar fi video-ul personalizat/personalizabil via email/social media.  
- **Content marketing-ul (scurt)** n-a murit, abia s-a născut. 78 % din șefii de marketing cred că ăsta e viitorul, deci aici vor investi. Mai puțin text, multă imagine și video, multă integrare.  
- **Cloud** – cine nu și-a mutat măcar o parte din activitate în cloud în 2013 o să o facă sigur în 2014. Veste bună pentru SaaS-uri.  
- **The rise of mobile** – luna trecută, *realitatea.net* a avut peste 6 milioane de vizite pe mobil. Prin comparație, pe online-ul tradițional au fost doar un pic peste 4 milioane de vizite (conform SATI). Asta spune că din ce în ce mai mulți consumatori folosesc netul pe mobil, de când cu planurile generoase de date de la toți operatorii.  
- **Securitatea datelor personale** – din ce în ce mai mulți oameni dau din ce în ce mai puține date personale și sunt îngrijorați de cine și ce face cu adresele lor de email, conturile de Facebook, numerele de telefon, adresele de acasă, locurile de muncă, pasiunile și studiile declarate pe net. Chestia asta e foarte importantă și pentru marketeri: va trebui să fim foarte atenți ce date cerem și să le selectăm pe cele de care avem cu adevărat nevoie.  
- **Integrarea puternică între TV și online** – toate studiile recente arată că utilizatorii de smartphone-uri, tablete și laptopuri se uită la televizor în timp ce stau pe net ⇒ oportunitate pentru campanii de acțiune rapidă și simplă *TV-to-online/mobile*.  
- **GPS marketing** – livrăm oferte targetate geografic în 2014, pentru că acum avem și mai multe device-uri care oferă date despre locul în care se află potențialul client. Creepy? Poate. Util? Sigur.  
- **Internet of Things** – imprimante 3D, case inteligente, Google Glass, iWatch: toate vor începe să fie oportunități de marketing în 2014, nu doar curiozități (bine, mai mult mai încolo, 2016-2017, în România).  
- **Social ads** – vom vedea din ce în ce mai des reclame integrate cu Google+, Facebook, Twitter.  
- **Drone** – la evenimente, concerte, în zone industriale: drone peste tot, unele dintre ele transmițând video și audio în timp real.  
- **e-Shopping non-stop** – vrei să cumperi de pe tabletă ceva la 3 dimineața? Poți. Vrei să cumperi de la birou, de pe smartphone? Acum se poate. Cine nu e gata pentru tipul ăsta de comerț ar trebui să își refacă site-ul acum.

Rămâne în continuare valabil *gamification-ul* din 2012, dar și campaniile cu componentă socială din 2013. Să înceapă 2014, zic.
